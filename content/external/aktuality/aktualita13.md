<!-- title: "Farské oznamy: Slávnosť narodenia Pána" -->
<!-- date: "2025-12-25" -->


Dnes napoludnie Svätý Otec Lev XIV. prednesie svoje vianočné posolstvo a udelí  svoje apoštolské požehnanie mestu Rím a celému svetu. Spojme sa s ním aj prostredníctvom katolíckych médií (TV LUX, rádio LUMEN...).
Popoludní o 15.00 hod. vás pozývame na modlitbu Korunky k Božiemu milosrdenstvu spojenú s osobitným požehnaním pri Betleheme. 
Zajtra na sviatok svätého Štefana budú sväté omše ráno o 7.00 hod. a o 9.00 hod. Táto svätá omša bude slúžená za účasti koledníkov. Budú nás ňou sprevádzať ľudové piesne v podaní zloženého zboru spevákov a ľudovej hudby Veselie pod vedením Terezky Jurdíkovej. Na záver svätej omše nám deti z našej farnosti prednesú vianočné a novoročné vinše. Srdečne vás všetkých pozývame. Kto bude mať záujem podporiť Dobrú novinu, svoje milodary budete môcť odovzdať do pripravených pokladničiek. 
Kto chce, môžete si na zajtrajšie sväté omše priniesť medovníčky, ktoré ste si vybrali na začiatku adventného obdobia. Vložte ich do pripraveného košíka v zadnej časti kostola. Pri svätej omši ich ponesieme v obetnom sprievode ako symbol nášho adventného snaženia a prípravy na príchod Pána.  
Takisto zajtra, na sviatok sv. Štefana, sa vo Farskom kostole Navštívenia Panny Márie v Považskej Bystrici o 15.30 hod. uskutoční vianočný koncert sopranistky Márie Porubčinovej a jej pozvaných hostí. Srdečne nás naň pozýva. Bližšie informácie nájdete na nástenke.
Hoci nebola vyhlásená, svätá omša bude aj v sobotu ráno o 7.30 hod. Je to sviatok svätého Jána, apoštola a evanjelistu. Podľa starobylej tradície sa v tento deň požehnáva víno. Urobíme tak aj pri svätej omši. 
V nedeľu budeme sláviť sviatok Svätej rodiny Ježiša, Márie a Jozefa. Pri svätých omšiach požehnáme naše rodiny a manželia si budú môcť obnoviť svoj manželský súhlas. Osobitne pozývame mladé manželské páry či mladé rodiny s deťmi. Po svätej omši ste pozvaní na malé spoločné stretnutie pri káve. Ak budete aj s deťmi, o tie sa vám v čase stretnutia postarajú naši animátori. Ak by niekto uznal za vhodné, môže priniesť zopár koláčikov na občerstvenie. 